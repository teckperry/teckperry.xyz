---
author: "teckperry"
title: "Benvenuto su Teckperry"
date: "2020-10-08"
description: "Listen to my story, this may be our last chance."
slug: "benvenuto-su-teckperry"
emoji: "✒️"
tags: [ "blog", "hello-world", "videogames", "teckperry" ]
---

Se stai leggendo questo articolo probabilmente è perchè mi hai scoperto per caso nello strano mondo del web. Ti ringrazio per il tempo che mi dedicherai, ti assicuro che non sarà troppo. Prosegui con la lettura se ne hai voglia. Ti lascerò entrare nel **mio mondo**.

## Hello World!
Mi presento, io sono **Luca**, ho **25 anni** e sono un **programmatore**. Da tantissimi anni il mio nome nel mondo del web è **Teckperry**. Il significato di questo nome e la sua storia li ho raccontati diverse volte negli ultimi mesi su [@Twitch](http://www.twitch.tv/teckperry), quindi eviterò di raccontarlo nuovamente. Sappi solo che questa avventura è incentrata su uno `gnomo mago` a cui ho dedicato ore e ore del mio tempo ottenendo un’esperienza enorme e facendolo diventare il mio `main` durante un’intera vacanza estiva.

> Peccato che quel nome non fosse davvero mio, anche se per usucapione direi che è passato abbastanza tempo da sentirlo mio a pieno regime.

Se hai capito il linguaggio e hai intuito di cosa sto parlando, forse sei la persona adatta a rimanere qui. Se sei curioso, continua a leggere. Iniziamo dalla persona, dalla mia storia, e non dal personaggio.

## Un approccio non convenzionale
Da quando sono bambino ho sempre avuto un’enorme passione per i videogiochi, ma mi approcciai ad essi in modo molto poco pragmatico. 
All'età di tre anni fui in braccio a mio padre o mio fratello, con un oggetto bianco (o ingiallito dalla scarsa qualità dei materiali) attaccato ad un cavo con all'interno una pallina che spesso magicamente scompariva e ricompariva tra le mie biglie. Questo oggetto possedeva solo due tasti e grazie a questi accadeva la magia. Mi ritrovavo a coprire decine di fogli bianchi con dei segmenti neri formando dei poligoni di forme assolutamente insensate che venivano successivamente riempite di colori differenti tramite uno splendido secchiello. Questo fu l'avvento dell'intrattenimento tecnologico nella mia vita. Un mondo videoludico non troppo convenzionale, direi.

## Uno spettatore
A casa di una mia fantastica zia c'era un Nintendo 64 e a casa mia era presente una PlayStation. In entrambi i luoghi io ero sempre il più piccolo, di conseguenza ero colui che al gioco non si avvicinava affatto. Passavo la maggior parte del tempo ad osservare altre persone che giocavano e mi ricordo tutt'ora la sensazione che si provava. Ero stranito dal fatto che nel momento in cui qualcuno schiacciasse un tasto, un'altra persona (chiaramente non vivente, ma non di certo agli occhi di un bambino di quell'età anni) svolgesse dei compiti specifici come camminare orizzontalmente su una strada bidimensionale prendendo a pugni ogni oggetto e/o persona che trovasse sul suo cammino. Ero ammaliato dalla capacità di un macchinario, con dimensioni almeno 5 volte più piccole del nostro computer, di riprodurre questi mondi magici e permettere a noi di interagire con loro.

Così nacque la mia passione per i videogiochi. Un semplice spettatore che si godeva il *suo* spettacolo.

## E' arrivato il mio momento!
Passò qualche anno e finalmente acquisii, con fatica e determinazione, il diritto a poter prendere finalmente quei controller (che erano tutti "joystick" per noi comuni mortali) in mano qualche ora. Tarzan, Abe's Odissey, Metal Slug, Final Fantasy VII, VIII e IX, Dino Crisis, tutti i Crash (anche Crash Bash e se non lo conosci non hai avuto davvero un'infanzia), Lara Croft (pace all'anima del maggiordomo), Fifa 98 (al quale smettevo di giocare dopo 10 minuti un po' perchè non mi è mai piaciuto il calcio, un po' perchè Woo-hoo era tutto ciò che cercassi da quel gioco - i ragazzi della mia età capiranno), GTA 2 (quante risate cinepanettoniche), Tony Hawk's Pro Skater 4, Soul Reaver, Metal Gear Solid. Solo una piccola lista di un'infinità di videogiochi a cui mi sono approcciato.

Non pensiate però che io ci capissi qualcosa e soprattutto non pensiate che io giocassi tutto il giorno. La maggior parte del tempo e dei giochi di cui parlo non li ho portati a termine oppure ho guardato altri giocare e li ho recuperati anni e anni dopo per una pura e semplice voglia di completismo 

> Ho un problema con il lasciare le cose a metà e credo proprio derivi da questo.

Tra un soffio nella memory card e un'alitata su un disco i miei compagni di scuola arrivarono già a parlare di altri mondi. In alcuni di questi gli angoli erano più smussati e la tavolozza dei colori più ampia. Non capivo di cosa parlassero, in fondo io stavo ancora cercando di capire il senso di catturare delle scimmie con un retino e vivevo nella convinzione un giorno di ricordarmi a memoria il trucco per utilizzare Goku Super Sayan 4 in Final Bout.

## La strategia e la simulazione
In quel periodo la PlayStation era spesso occupata e io iniziavo ad essere sempre più grande e ad avere la necessità di essere uno giocatore molto più attivo davanti ad un'opera videoludica. L'impossibilità di poter giocare in modo continuativo a questa console mi costrinse a dovermi arrangiare.

Iniziai ad utilizzare autonomamente il computer di casa, alternandomi con mio fratello tra i due dispositivi. Ero piccolo ma **testardo** (*è la mia hidden ability da sempre*). Ogni qual volta qualcosa non funzionasse trovavo il modo di farla andare e fu questo che mi attrasse molto del gaming tramite elaboratore. 

Scoprii che ero libero di decidere come il videogioco dovesse evolversi, quali funzionalità dovesse avere, ed era molto diverso dal classico "inserisci il CD e gioca". Possedevo sul Desktop un file di testo all'interno del quale avevo scritto tutti i giochi installati a cui stavo giocando e la patch a cui ero arrivato. Settimanalmente cercavo su internet se c'erano delle nuove patch da installare così da essere sempre aggiornato. Scoprii inoltre che quasi tutti i videogiochi possedevano dei file di configurazione in giro per il computer che, se modificati, mi permettevano di alterare il gioco stesso.

Tutto ciò che si trovava attorno al videogioco mi affascinava **molto di più del gioco stesso**.

Mio fratello aveva ormai una pletora di videogiochi abbastanza estesa e sicuramente non potevano mancare dei *giochi per il "mio" computer*. Tra la miriade di giochi che possedevamo però ce ne furono quattro che mi colpirono profondamente.

**Age of Empires 2**, **Total Annihilation**, **Stronghold**, furono i miei primi tre giochi di strategia in tempo reale. Ero ormai già abituato a dover studiare delle tattiche di combattimento per sconfiggere il nemico, ma fino a quel giorno erano **i turni** il mio più grande compagno d'avventura. Giocando a questi tre giochi scoprii la difficoltà che si nasconde dietro alla costruzione di una strategia di vittoria, ma anche la soddisfazione ottenibile dopo aver messo in atto i tuoi studi a tal punto da conquistare le risorse e raggiungere i tuoi obiettivi. L'adrenalina che provavo ogni qual volta dovessi affrontare una missione in uno di questi giochi era immensa. Chiaramente, perdevo la maggior parte delle partite ma non mi arrendevo. Foglio, carta e penna e si studiava quanti cavalieri, quanti arcieri, quanti mech, quanto evolvere il mio municipio, quanti magazzini, quanto cibo per il villaggio, fin dove estendere le mie terre.

Il quarto gioco di questa lista, invece, fu **The Sims**. C'era un vicino di casa dell'età di mio fratello che un giorno ci prestò questo strano gioco in cui era possibile creare una famiglia e seguire la loro vita a trecentosessantagradi dall'andare in bagno all'andare a lavoro. Dopo averlo installato me ne innamorai subito. Potevo costruire una casa, far vivere dei personaggi in quel luogo, arredarla come preferivo, togliere la scala durante una nuotata in piscina, eliminare le porte dopo che entravano in una stanza. Questo gioco mi toccò molto per la sua libertà, dava spazio alla mia creatività e mi permetteva di esprimermi e costruire una mia personalissima idea di estetica. (*l'amico di mio fratello ci aveva anche promesso di portarci le espansioni e mio fratello fece l'errore di dirmelo. Diventai assillante. Non le ricevemmo mai.*)

## La consapevolezza
Attorno a me il mondo andava avanti anche se io rimanevo fortemente indietro. In casa arrivò, dopo diverso tempo dalla sua uscita, una PlayStation 2 *fat* nera. Nonostante mio fratello si fosse leggermente distaccato dalla strada dei videogiochi per lasciare spazio alle nuove leve, l'avvento della *next-generation* lo fece tornare sui suoi passi e io diventai nuovamente il piccolo di casa. Questa console non era direttamente alla mia portata e le mie personalissime ore di gioco calarono drasticamente. (*poco male, stavo ancora cercando di fare uscire Mew da sotto il camion*). La televisione era una sola e, nella logica dei genitori dell'epoca, se tu guardavi qualcuno giocare era come giocare (*mamma, papà, perchè?!*). Tornai ad essere uno spettatore (*la cui massima aspirazione su una console con quelle potenzialità era di ruotare il logo PlayStation sul lettore DVD e capire quale oggetto nuovo nascondere nel cassettino retrostante*) e oggi, a distanza di molti anni, posso dire con fermezza che mai scelta più giusta fu fatta, perchè forse questo fu il momento della mia crescita videoludica.

> Provate ora a fermarvi. Pensate. Ognuno di noi ha avuto uno o più momenti di crescita videoludica, anche i casual gamer. Un videogioco, un ricordo, un istante. Segnatevelo, un giorno ne parleremo insieme!

Il mio primo vero momento di crescita videoludica fu indotto da **Final Fantasy X**. Ho diversi racconti legati a questo videogioco, alcuni molto privati che tutt'ora suscitano in me momenti di instabilità emotiva, altri di possibile dominio pubblico. Quello che sicuramente posso raccontarvi è questo: mio fratello impazzì per questo gioco, e io insieme a lui. Passammo giornate intere a "giocare insieme" (*Do you know what I mean?!*). Per me era come guardare una serie TV. Anzi, fu la mia primissima serie TV. Continuavo a porre domande o affermazioni assurde, come se quello non fosse un videogame. *"Cosa sta succedendo adesso?!", "Come lo sconfiggiamo ?!", "Impossibile. Non può essere vero! Ci ha traditi!"*. 

Per lui invece era una sfida. Una difficilissima sfida. Un giorno come un altro, mio fratello prese una decisione che io al tempo non capii. Decise di ricominciare il gioco dopo 100 ore perchè, dopo aver sconfitto un boss molto importante, uscì dall'antro in cui quest'ultima era nascosta e perse per sempre la possibilità di ottenere una delle armi finali dei personaggi protagonisti. Essendo mio fratello una persona molto mite, non ho mai conosciuto la sua rabbia. *Meno che in quella circostanza.*

Affranti e amareggiati, ci toccò ricominciare il gioco, ma dagli errori si impara e quindi mio fratello decise di trovare un modo di affrontare il gioco in maniera *consapevole*. Scoprì su internet che esisteva un sito web, Zell's Fantasy, che riportava una guida pressocchè infinita, su tutte le singole cose da fare per ottenere una *perfect run* su questo gioco *(oggi voi avete Sabaku No Maiku. Siete fortunati).*

A quel punto capii: qualcuno mise quell'oggetto in quel luogo. Chi era stato? Perchè lo aveva fatto? Soprattutto, armi finali? Guide per concludere dei videogiochi al 100%? Qualcosa non tornava. Dovevo saperne di più.

## Una maschera di bit
L'evento descritto precedentemente cambiò completamente il mio interesse per i videogiochi. Passai dall'essere un usufruitore del contenuto ad essere un elemento attivo nella fruizione di quest'ultimo.

Nella mia vita non ho mai mostrato un’enorme abilità videoludica a dire il vero, sono sempre stato più un giocatore in grado di immergersi nel mondo che gli si parava davanti, sviscerarlo per come questo veniva raccontato (e a volte per come questo *non* era raccontato) più che sfruttare dinamiche di gioco avanzate che mi permettessero di evolvere la mia capacità di gioco ad un livello più elevato.

Quando ho realizzato che il mio modo di videogiocare era completamente diverso da quello delle persone accanto a me, ho deciso di cercare nel web delle altre personalità in grado di assaporare **quest’arte** alla mia stessa maniera, scoprendo quanto il mondo che avevo costruito nella mia testa fosse in realtà estremamente piccolo, perchè fuori dalla mia stanza era pieno di persone esattamente come me.

Se anche tu sei cresciuto nell'era digitale di fine anni '90 ed inizio del nuovo millennio, ricorderai con affetto (spero) quello che sto per raccontarti. Quando mi accorsi che la mia passione per i videogiochi non riusciva a soffermarsi al mero "guarda quanto è divertente questo gioco", cercai nel web un modo di soddisfare la mia sete di sapere. Fin da piccolo fui appassionato delle tecniche di costruzione di un videogioco e, purtroppo, essendo cresciuto nel bel paese (patria di arti varie ma nessuna di queste legate alla tecnologia videoludica al tempo) non avevo minimamente modo di confrontarmi con qualcuno che sapesse colmare la mia mancanza.

Ci fu un giorno, lo ricordo come fosse ieri, che facendo una ricerca sul mitico Tuttogratis (motore di ricerca ante litteram) in merito alla saga di Final Fantasy, scoprii tutta una serie di siti web in cui le persone, sotto categorie e topic specifici, esponevano dei dubbi ed ottenevano delle risposte. Questi siti web facevano parte del magnifico mondo dei **forum**.

Scoprii poi che chiunque poteva creare il proprio forum perchè esistevano piattaforme come ForumCommunity e ForumFree.

Tutti sanno cos'è un forum oggi, ma per me a quei tempi, ragazzo inerme in trappola tra i fili incrociati del *world wide web*, fù come capire di non essere più solo.

Eccomi quindi approdato in luoghi di incontro e dialogo con persone completamente anonime *(mascherate spesso da nickname improponibili, diciamocelo)* da cui nacquero le mie passioni più importanti. Non ero solo più attratto dai videogiochi, ma dall'industria nella sua interezza: retroscena e racconti degli sviluppatori, software houses che facevano merenda con altre software houses più piccole, le follie di Kojima e Konami, le guerre a colpi di click tra le compagnie più in voga, le pazze pubblicità di Sony sulle sue PlayStation.

## Verdeacqua
> Per non interrompere il flusso della mia evoluzione videoludica ho deciso di suddividere questo articolo in tre differenti argomenti. Quella che potrai trovare nel link successivo è la seconda parte dell'articolo in cui racconto il mio primo approccio con uno dei giochi più importanti della mia vita da videogiocatore. Se hai voglia di riespolare insieme a me i miei primi passi nel mondo di Kanto, collegati qui: [Sulle strade di Kanto]({{< ref "sulle-strade-di-kanto.md" >}}).

## La menzogna
Gli anni delle scuole elementari volarono come precedentemente descritti e, tra una serie di parallelepipedi rossi e una serie blu (*molti più rossi purtroppo, dannata Verbatim*), arrivai alle scuole medie. 

Molto stava cambiando in me a livello fisico e mentale, ma la mia passione rimase intatta e non mi vergognavo a raccontarla in giro, nonostante quest'ultima non fosse ben vista dalla maggior parte degli esseri più alti di un Luca e tre quarti. A differenza mia, però, una delle altre persone che cambiò letteralmente la mia vita videoludica, non provava il mio stesso orgoglio nel vantarsi della sua passione.

Era un'estate calda e afosa e io ero un bambino che amava la tecnologia e i videogiochi. Un giorno, un ragazzo che abitava vicino a casa mia, prese coraggio e mi mostrò un videogioco a cui stava giocando. Sulla copertina di quest'ultimo erano presenti diversi personaggi con la capacità di attrarmi come solo il Drago Bianco Occhi Blu era stato in grado di fare fino a quel momento. Un'elfa dai capelli blu notte con gli occhi vitrei talmente profondi da riuscire a scrutarti dentro, ed un nano che brandiva il suo fucile come fosse il più pesante dei martelli con uno sguardo spaventosamente pregno di esperienza. Questo ragazzo mi invitò a casa sua e mi chiese se volevo dare uno sguardo a questo videogioco. Io accettai senza nessun tipo di esitazione. Corremmo a casa sua e lui accese il suo computer. Si affrettò ad aprire il gioco e, dopo aver selezionato il suo personaggio, mi si parò davanti uno spettacolo mozzafiato. Il gioco in quel momento mostrava la capitale della razza nanica. Un luogo che è impossibile descrivere con semplici aggettivi. Fu, per i miei occhi da bambino, una magnificenza tale da non avere tempo di guardare altro. Dovevo correre a casa, dovevo dirlo a mio fratello. Dovevo dirglielo per poterlo guardare giocare, per potermi godere una nuova fantastica storia.

Dissi a questo ragazzo che dovevo andar via, e lui mi accompagnò alla porta. Io ero fiero della mia scoperta, ero felice, ma lui mi fermò. Io non capii, ero euforico, dovevo correre. Lui mi interruppe e mi disse una cosa che penso non scorderò mai. Quel giorno, quel ragazzo, mi disse: "Non dire a nessuno che gioco ai videogiochi. Non dire a nessuno di World of Warcraft".

Come non dirlo a nessuno? Come potevo mantenere un segreto di tale portata? Quel gioco, anche se solo con uno sguardo, aveva segnato la mia intera esistenza (*e col senno di poi, confermo questa affermazione*). Dovevo inventare una scusa e avrei dovuto fare una cosa che non avevo mai fatto fino a quel giorno: mentire a mio fratello sulla nostra passione in comune, portare la falsità nel nostro sogno.

Ebbene sappi, caro amico mio, se mai leggerai questo articolo, che non l'ho mai detto a nessuno. Ma non per scelta. Semplicemente, nessuno me lo ha mai chiesto.

## Sulle strade di Azeroth

> Questa è la terza parte dell'articolo in cui racconto il mio primo approccio a questo fantastico gioco. Se hai voglia di riespolare insieme a me i miei primi passi nel mondo di Azeroth, collegati qui: [Sulle strade di Azeroth]({{< ref "sulle-strade-di-azeroth.md" >}})

## La scoperta

Passò il tempo e la mia passione per l'informatica crebbe a dismisura. Attorno alla seconda media capii che i server di World of Warcraft in cui giocavamo possedevano degli amministratori ai quali non importava assolutamente di noi. Il loro unico scopo era quello di disturbare la nostra personalissima avventura (*grazie Bishop*). Decisi quindi di fondarne uno mio. Installai Navicat e costruii il mio primo database. Misi in piedi un server e invitai tutti i miei amici a giocare insieme a me (*seguii dei tutorial online*). Questa cosa non piacque molto a mio padre perchè la nostra connessione ed il nostro router non erano così prestanti come oggi. Alla quinta persona connessa tutto crollò insieme alla mia speranza di diventare il founder del server di WoW più famoso d'Italia.

Capii a questo punto che la mia passione per i videogiochi si era trasformata. Le esperienze che avevo vissuto non mi avevano formato come videogiocatore esperto bensì come **videogiocatore attento**.

Arrivato nella scelta delle scuole superiori decisi di intraprendere una carriera tecnica nell’ambito informatico con la speranza, un giorno, di arrivare ad avere abbastanza conoscenze da lanciarmi nel mercato videoludico come sviluppatore. Ebbene, conclusa la carriera scolastica scoprii che in realtà il massimo a cui ero riuscito ad arrivare era la costruizione di fantastici siti web. Per carità, non è poco, è un lavoro onesto, però le mie aspettative erano tutt’altre.

Decisi quindi di intraprendere la carriera universitaria sempre nello stesso ambito, arrivando a laurearmi a dispetto di tutti quelli che non avrebbero scommesso un singolo scellino sul mio lavoro (e vi assicuro che erano tanti vista la mia esperienza pregressa). La carriera accademica intrapresa doveva aiutarmi, nella mia visione, ad entrare per via direttissima in una di quelle fantomatiche software houses che tanto amavo, come Blizzard ad esempio. 

Col tempo però ho cambiato idea. Nonostante le mie conoscenze mi permettessero a quel punto di lanciarmi nell’approfondimento dell’ambito del *game developing*, mi resi conto che non era realmente ciò che mi interessava nei videogiochi. Ciò che più apprezzo è in realtà **il vivere l’esperienza videoludica**. L’aspetto mentale, quello cognitivo, quello emotivo. Insomma, l’aspetto umano.

Durante questo lungo periodo di studi ho iniziato a coltivare quindi la vera passione che posso connettere all'ambito videoludico, una passione collaterale che solo negli ultimi anni ho deciso di chiamare **divulgazione**. Questa, in qualsiasi ambito avvenisse, mi attraeva tantissimo. Scientifica, storica, esperienziale, videoludica. Scoprii nel tempo tantissimi canali YouTube (e nell’ultimo anno Twitch) che si occupavano di questo e che sono stati in grado di incrementare tantissimo la voglia di esprimere la passione che ci accomuna.

Per onestà intellettuale, e per informarvi nel caso in cui non li conosceste, è importante che io citi questi canali di divulgazione in una piccola lista:

1. **Everyeye**, padri della mia cultura videoludica e della mia passione per la divulgazione ed esempi concreti di serietà, affidabilità e lavoro duro, nonchè mia personalissima principale pagina di informazione.

2. **Sabaku no Maiku**, uno dei divulgatori che più mi ha ispirato con il suo lavoro ad intraprendere questa strada, in quanto è stato in grado indirettamente di insegnarmi che con la fatica, la dedizione, la passione e l'esperienza tutto si può fare, anche lasciare un lavoro che non ti soddisfa più.

3. **Cydonia, Chiara e Francesco Pardini**, elementi importanti della mia evoluzione videoludica degli ultimi anni che sono stati in grado di aiutarmi a distruggere e ricostruire la mia passione per i Pokémon all'età di 25 anni ed incrementarla tantissimo grazie al mondo competitivo a cui mi sono approcciato nell'ultimo periodo. Aggiungerei due parole per Cydonia che è stato in grado di insegnarmi che scrivere, studiare ed analizzare un videogioco non è per forza un qualcosa di personale ma può essere condiviso.

4. **PlayerInside, Quei due sul Server, Parliamo di Videogiochi, Dadobax, Falconero**: un'altra serie di canali a cui devo tanto per avermi insegnato che esiste un modo diverso da quello convenzionale per trasmettere le proprie passioni.

## Teckperry

Durante gli ultimi anni descritti ho affrontato molti altri momenti di crescita videoludica (come quando ho acquistato la prima console con i miei risparmi, oppure le ore di discussione con amici sul confronto tra mercato Indie e tripla A), ma ho deciso di non descriverli per darvi ora la possibilità di continuare a scoprirli insieme a me. Posso, arrivato al fondo di questo articolo, confermare che a differenza della mia infanzia in cui avevo bisogno di scoprire me stesso e le mie passioni **oggi sono certo di queste** e voglio continuare ad **alimentarle**, **migliorarle** e, il giorno dopo, **mettere tutto in discussione**, per continuare a **solidificare** il loro significato.

Le storie che ho raccontato, le esperienze insieme a mio fratello e ai miei amici, l'aver imparato a cambiare idea e ricostruire il mio pensiero, l'aver visto evolvere il mercato videoludico attorno a me, l'aver scoperto finalmente ciò che mi appassiona del mercato videoludico, mi hanno permesso di essere qui, oggi, così come sono.

All'inizio dell'articolo vi ho detto che vi avrei voluto parlare prima della persona e poi del personaggio, ma arrivato alla conclusione di quest'ultimo posso dire con fermezza che l'uno e l'altro siano perfettamente miscelati. Non esiste modo di scindere le mie due essenze e io non voglio che accada. 

Siamo nel 2020 ormai e il mondo attorno a noi ci insegna giornalmente che il mercato videoludico **non è solo intrattenimento**, è anche **amicizia**, **apprendimento**, **crescita personale** e **crescita comunitaria**. Non c'è più bisogno di vergognarsi di essere dei videogiocatori e ognuno di noi può (e deve) essere consapevole delle possibilità che questo medium gli offre.

Esistono decine di altri giochi che non ho citato e di cui vorrei parlarvi nel tempo, ed è proprio per questo motivo che ho deciso (un po' per noia, un po' per necessità) di costruirmi un'**identità digitale** durante la prima (e spero ultima) quarantena dovuta al Covid-19 nell'ultimo anno.

Ad oggi posso suddividere il **Progetto Teckperry** in questi elementi:

1. Un **canale Twitch**, un luogo aperto a tutti nel quale le persone possano sentirsi libere di **esprimersi**, raccontare le **loro esperienze** e tramite queste **raccontare se stessi**.

2. Un **profilo Instagram** privato con il quale mi occupo di farvi arrivare i miei contenuti *on-the-line istantaneamente*, pubblicando **post** inerenti all'evoluzione del progetto.

3. Un **canale Discord**, a cui può accedere chiunque su richiesta, all'interno del quale i ragazzi della community possono condividere esperienze, trovare compagni di gioco e passare del tempo insieme.

4. Questo **blog**, un luogo in cui potrò esprimere in modo più strutturato le mie opinioni su contenuti di qualsiasi tipo, dai videogiochi al cinema, dalla tecnologia alla programmazione, in modo soggettivo e, quando le conoscenze lo permettono, anche oggettivo.

Siamo finalmente alla conclusione ufficiale di questo articolo. Vi ringrazio per avermi dedicato il vostro tempo e spero che la mia storia possa avervi fatto riaffiorare dei ricordi felici del vostro passato, magari avendovi anche strappato un sorriso. 

Spero che abbiate imparato a conoscermi un po' meglio.

**Benvenuti su Teckperry, benvenuti nel mio mondo.**