---
author: "teckperry"
title: "Sulle strade di Kanto"
date: "2020-10-28"
description: "Il mio primo approccio a Pokémon"
slug: "sulle-strade-di-kanto"
emoji: "fas fa-gamepad"
tags: [ "blog", "pokemon", "videogames", "teckperry" ]
---

> Questo articolo rappresenta un inserto dedicato a Pokémon legato al mio primissimo articolo di benvenuto. Se hai voglia di scoprire come questo gioco è entrato a far parte della mia vita e in che momento della mia evoluzione videoludica lo puoi trovare, rendendo così l'esperienza di lettura più completa, puoi collegarti qui: [Benvenuto su Teckperry]({{< ref "benvenuto-su-teckperry.md" >}})

## Pokémon Rosso
A scuola tutti i miei amici possedevano un Game Boy Color e passavano le giornate a parlare di un videogioco stranissimo in cui l'obiettivo era catturare con delle strane sfere tutti i mostri. Io purtroppo l'unica cosa che potevo fare era fingere di sapere di che cosa parlassero. Non possedevo un Game Boy e tutte le cose che sapevo arrivavano da un cartone animato che stranamente si chiamava allo stesso modo. Al tempo non capivo per quale motivo io fossi escluso dalle loro conversazioni su quale mostro fosse più forte, se quello di fuoco o quello di acqua, e solo dopo tanti anni riuscii ad intendere quali figure becere avevo fatto essendo il cartone ed il videogioco estremamente differenti.

Attorno agli 8/9 anni dovetti passare diverso tempo in ospedale. I miei genitori, forse preoccupati per il mio stato di salute, forse per rincuorarmi e fare in modo che io mi intrattenessi su quel lettino, decisero di regalarmi il fantastico Game Boy Color verdeacqua. Accompagnato alla console portatile c'era un gioco. Quest'ultimo purtroppo non era QUEL gioco, ma non posso biasimare i miei genitori. Non potevano conoscere tutte le mie passioni, visto che queste erano così tante.

Tornai a casa qualche tempo dopo perfettamente in salute e fu già estate e, come tutte le estati, le giornate passavano in cortile con i miei vicini di casa. Di fronte al mio condominio ce n'era un altro completamente diverso dove scoprii totalmente per caso vivesse un ragazzo che possedeva un gioco appartenente a quella saga: **Pokémon Rosso**. Il ragazzo si trovava dall'altra parte della strada ed era più grande di me, quindi i nostri contatti fino a quel giorno furono estremamente minimi. Quando scoprii però che possedeva Pokémon presi coraggio e gli raccontai della nostra passione in comune e di quanta voglia avevo di diventare anche io un allenatore. Questa passione in comune e forse la pietà che provava per un ragazzino così poco informato, ci fece diventare amici.

Tra un calcio al pallone (e un pianto), un nascondino (e un pianto), una partita a Yu-Gi-Oh (dove Federico vinceva sempre), un Bayblade (vera lama considerando il metallo che gli montavo sopra), e qualche ora a guardare questo ragazzo giocare a Pokémon, passarono i giorni. L'estate volava e come ogni estate la conclusione di questa si portava una forte ansia di rientrare a scuola. Non fraintendetemi, non è che la scuola non mi piacesse, è che i miei genitori mi hanno sempre lasciato libero di scegliere come impiegare le mie giornate, a tal punto che dei compiti estivi me ne occupavo gli ultimi 4 giorni. 

Tra una frazione, un vassalli-valvassini-valvassori e una barbabietola da zucchero, settembre arrivò e la scuola ricominciò. Abbandonando l'estate, abbandonai quindi la possibilità di continuare a guardare qualcuno giocare a Pokémon, ma ero sicuro di poter rientrare a scuola con una conoscenza molto più ampia sull'argomento. Pochi giorni prima di ricominciare a svegliarmi presto, durante uno degli ultimi giorni caldi di quell'anno, questo ragazzo mi chiamò in cortile. Era un pomeriggio come molti altri, ma quel giorno purtroppo non potevo giocare, ero obbligato a fare i compiti se no sarebbe stato un disastro. Disse che era urgente e mi convinse a scendere. Dopo mille raccomandazioni di mia madre sul "Tornare presto" scesi in cortile.

Il ragazzo decise di dirmi che purtroppo, per motivazioni personali, doveva trasferirsi molto lontano, ma voleva chiudere la nostra amicizia con un'ultima partita insieme. Tirò fuori dal suo zaino una cartuccia per Game Boy di color rosso con uno sticker raffigurante un Charizard fierissimo. Ci sedemmo, ma dopo pochi minuti si rialzò dicendo che doveva scappare. Tolse la cartuccia dal suo Game Boy grigio e me la diede dicendomi che tanto a lui non serviva più. Io, emozionato e senza parole, lo ringraziai come non avevo mai ringraziato nessuno. Pokémon Rosso entrò finalmente nelle mie mani.

Dopo esserci salutati, andai a casa ed inserii la cartuccia nel mio Game Boy.

Ora, la prima cosa che ci tengo a farvi notare è che Pokémon Rosso è un gioco del '96 e, nell'anno in cui mi trovavo erano già usciti Pokémon Rubino e Zaffiro (Terza Generazione). La seconda cosa è che io del fatto che il gioco fosse in inglese non me ne accorsi per tantissimo tempo perchè per me era la più totale normalità. 

Quel giorno anch'io diventai finalmente un allenatore Pokémon. *E presi la mia prima di tante note per non aver fatto i compiti delle vacanze.*

## Pokémon Rubino e Zaffiro
Passarono i mesi e Pokémon Rosso ormai era parte integrante delle mie giornate. L'obiettivo di acchiapparli tutti non fu mai raggiunto ma le sfide a me accessibili erano ormai concluse. Non sapevo come catturare tutti i mostriciattoli tascabili perchè ero da solo e il gioco non poteva esser concluso se non in compagnia. Nessuno ormai giocava più ad un gioco così vecchio.

Il mio vicino di casa, Federico, un grande amico nonchè un grande fumettista, giocava in quel periodo con una console portatile molto strana ad un gioco Pokémon diverso da quello che conoscevo io. Innanzitutto la console era a conchiglia ed era retroilluminata, poi possedeva una forma particolare: era uno strano quadrato. 

Mi informò che quello era un Nintendo Advance SP, la versione successiva al Game Boy Advance e, insieme al suo fedele compagno, stava giocando a **Pokémon Zaffiro**.

Non sapevo di che cosa si trattasse ma era esteticamente meraviglioso. Ricco di colori, ricco di funzionalità, ma soprattutto poteva essere utilizzato al buio (feature che al tempo rappresentava l'apoteosi dell'evoluzione tecnologica portatile). Il protagonista del gioco a quanto pare era il figlio di un capo-palestra e il professor Oak non era più presente nel gioco (*quindi nessuno poteva più dirmi che c'era tempo e luogo per ogni cosa*). Era tutto ciò che nella mia fantasia da bambino Pokémon Rosso era sempre stato, ma in questo momento rappresentava la realtà.

Come sempre, ormai avrete capito, corsi al mio computer per cercare informazioni su questo gioco e scoprii di tutto. Il gioco era lungo, possedeva diversi luoghi segreti da scoprire e molti Pokémon nascosti. Ero felicissimo di aver finalmente trovato un degno sostituto della mia fedele cartuccia.

Era impossibile che i miei genitori mi regalassero una nuova console, erano molto restii a spendere soldi per queste cose, quindi decisi che dovevo trovare una strada alternativa. 

Proprio in quei giorni avevo scoperto che era possibile giocare ai giochi per Nintendo 64 anche senza possederli sfruttando il mio computer. Certamente per voi sapere che cos'è una ROM e che cos'è un emulatore al giorno d'oggi sarà molto facile, ma per me fu una scoperta eccezionale. Collegai le due cose: tutte e due le console erano Nintendo e forse se una era disponibile sul web poteva essere disponibile anche l'altra.

La ricerca sui miei forum di riferimento fu abbastanza ridicola, anche considerando il livello di inglese da me raggiunto fino a quel momento (pari a *De chet is on de teibol*). Parliamoci chiaro, la parola GameBoy la conoscevo perchè era stata scritta sotto i miei occhi per ore e ore, ma Advance no. Non sapevo nemmeno cosa volesse dire. Ed infatti scrissi *Advans*.

All'incirca trenta secondi dopo, stranamente, l'emulatore VBA era sul mio desktop e aspettava solo che io inserissi la cartuccia virtuale. Venne in mio soccorso lo scrittore di quel topic sul forum, colui che fu il mio personalissimo Salvatore Aranzulla a quei tempi, con un tutorial in cui spiegava come scaricare Pokémon Rubino e come usarlo sull'emulatore. Il download andò a buon fine ma portò al mio computer non meno di 4 virus con nomi improbabili che vorrei evitare di citare per continuare ad essere indicizzato dai motori di ricerca.

La mia avventura cominciò quel giorno. Il nuovo mondo mi aspettava e Mudkip non mi abbandonò per mesi interi. Spesso con Federico ci trovavamo per parlare di quali Pokémon avevamo catturato, quali segreti avevamo trovato e in che modo eravamo riusciti ad andare avanti, ma un giorno mi raccontò di tre luoghi in giro per il mondo di gioco in cui era possibile accedere solo se si conosceva un linguaggio strano. Un linguaggio che a quanto pare era scritto solo nella scatola del gioco originale.

Il linguaggio era il Braille ed era fondamentale per poter catturare tre Pokémon leggendari: Regirock, Registeel, Regice.

Infatti, nelle grotte di questi ultimi, c'erano delle incisioni che raccontavano la loro storia e che cosa fosse necessario fare per poterli combattere e, successivamente catturare. Federico mi spiegò che cosa andava fatto e non ebbi alcun problema a proseguire. Quello fu uno dei momenti più importanti della mia crescita videoludica: **il videogioco che avvicina i videogiocatori per affrontare delle battaglie anche a distanza**.

Euforico per la conquista, decisi di proporre a Federico di fare uno scambio di Pokémon leggendari per poter finalmente concludere quel Pokédex che per mesi, su Pokémon Rosso, ho tentato di portare a termine con estrema difficoltà. Cominciammo la fase di scambio. Ognuno andò nel proprio centro Pokémon preferito, uno con il computer e l'altro con il Nintendo Advance SP. Iniziò la fase di scambio ma non successe niente. 

Nella mia avventura, ero nuovamente da solo.

Triste per questa scoperta abbandonai Pokémon Rubino. Non aveva alcun senso continuare un gioco che non avrei mai potuto finire davvero. La storia ormai era conclusa, i leggendari segreti li avevo catturati. Tutto era in mano mia. Tranne, ciò che si poteva ottenere solo con la compagnia di un altro allenatore.

Decisi quindi che da quel momento in avanti avrei dovuto avere solo più giochi originali perchè non avrei mai più voluto perdermi un'esperienza di quel tipo, ma da lì a poco mi scontrai con la dura verità: i videogiochi e le console costano e anche tanto. E non sono io, bambino, a decidere cosa possedere e cosa no. Dovevo continuare oppure no?

## Pokémon Smeraldo

Affranto dalla scoperta di non poter giocare definitivamente insieme ad un amico, decisi che forse la mia strada doveva essere quella del *single player*. La mia passione per i giochi di strategia a turni non accennava a *tentennare* ed era più forte di qualsiasi altra. Quando Pokémon Smeraldo entrò a far parte della mia libreria digitale però tutto fu più chiaro.

La cosa che mi attirava di più di questo gioco fu la capacità di GameFreak di **ribaltare la conoscenza del brand** che fino a quel momento avevo appreso. Esso era identico sotto alcuni punti di vista al gioco che avevo giocato fino a pochi giorni prima, ma aveva delle differenze tali da attirare la mia attenzione per altrettante ore. Innanzitutto il leggendario di copertina era diverso. Successivamente i Team nemici dei giochi precedenti erano entrambi presenti. Inoltre, una leggenda narrava la possibilità di catturare i Pokémon leggendari che non ero riuscito a scambiare insieme a Federico nel capitolo precedente.

Arrivato verso le fasi finali del gioco, raggiunta la Torre dei Cieli, vidi finalmente pararsi davanti ai miei occhi il meraviglioso Rayquaza, un mostriciattolo tascabile per cui il diminutivo non è mai stato meno appropriato. La sua maestosità fece crescere in me una forte voglia di affrontarlo in combattimento a tal punto da corrergli incontro senza ragionare sulla squadra da portare in lotta. Raggiunto il Pokémon in questione, lui decise di fare un balzo e volare via. Uscii e rientrai dalla Torre dei Cieli. Feci di tutto pur di poterlo reincontrare, ma lui non ne voleva sapere di tornare alla sua tana.

Convinto del fatto che il messia fosse ancora li, pronto ad essere catturato e ad entrare a far parte della mia collezione, continuai l'avventura. Il giorno fatidico finalmente arrivò.

Forte della mia esperienza pregressa nell'ambito dei giochi di strategia a turni, ero convinto che il prossimo incontro con il Re dei cieli sarebbe stato estremamente complesso e io non volevo sbagliare. Allenai la mia squadra fino a raggiungere un livello di potenza tale da non aver paura di affrontare neanche il peggiore dei (*mai esistiti a quanto pare, grazie Cydonia per aver distrutto la mia infanzia*) *Pokégods* e raggiunsi Orocea.

Rayquaza finalmente era pronto ad affrontarmi e io non potevo esimermi dal soddisfare la sua richiesta. Iniziò il nostro scontro e subito notai un dettaglio importante: era a livello 70, esattamente come Groudon e Kyogre.

Tra un Oltraggio, un Volo ed un Extrarapido, la mia squadra era ancora intatta e Rayquaza periva, ai miei piedi, dopo poche mosse. Mi sentivo profondamente in colpa per averlo devastato in quel modo, ma ora ero riuscito a dimostrargli la mia forza. Ora doveva essere mio.

Lancio una Ultra Ball. Rayquaza esce. Riposa, ma io non demordo. Lancio un'altra Ultra Ball. Un tick, due tick, tre tick.

Il Pokédex è aggiornato.

## L'abbandono

Conclusa la mia avventura ad Hoenn decisi che era arrivato il momento di tornare sui miei passi. Il mondo degli emulatori non faceva al caso mio, ma giocare ancora a Pokémon però era ciò che più desideravo ottenere dal mondo videoludico. Come avrei potuto fare quindi?

> Mentre scrivevo questa parte di articolo, mi sono accorto di avere un vuoto di memoria. Saltiamo il modo in cui ho ottenuto questo gioco e passiamo alle conclusioni.

Riuscii ad ottenere finalmente la cartuccia di Pokémon Argento potendo così tornare a videogiocare con il mio Game Boy Color. Riavvicinarmi ad una console, anche se portatile, mi ha permesso di riassaporare il gusto dell'opera per come lo sviluppatore ha deciso di farmela vivere, ma il problema è che solo tanti anni dopo ho capito questo particolarissimo dettaglio.

Dovete sapere che gli emulatori, o almeno VBA a quel tempo, posseggono la possibilità di aumentare la velocità del gioco. Questa feature era keybindata sulla mia barra spaziatrice e quindi, giocando a Pokémon Rubino e Smeraldo, non ho mai sentito l'esigenza di scarpe da corsa e biciclette. Al tempo mi sembrava una fantastica funzionalità, ma solo quando tornai alla Seconda Generazione capii che forse quella scelta inconsapevole aveva completamente minato la mia esperienza di gioco futura.

Iniziai la mia avventura e subito capii che qualcosa non andava. Il gioco era lento, le letture tediose, le transizioni tra il movimento nella mappa e il combattimento con un Pokémon nell'erba alta uccidevano completamente il pathos creatosi durante l'avanzamento delle ore di gioco. 
Il mondo videoludico continuava a crescere e la mia attenzione giornalmente ricadeva su nuovi prodotti sfornati dall'industria che potevano sembrare delle ottime alternative alla mia sempre più decrescente passione.

Devo ammetterlo, non poter velocizzare il gioco, mi fece annoiare. Mi annoiò a tal punto che decisi di passare oltre. Pokémon, in quel modo, non faceva più per me.

## Anni di attesa

> Piccolo incipit: accumulare esperienze nuove mi permette ogni giorno di avere nuova consapevolezza del medium a cui mi sto approcciando e questa è una storia che racconta proprio di come essere consapevoli delle proprie conoscenze ti permetta di superare i tuoi limiti.

Gli anni passano e passano anche le generazioni di console. La mia passione per i videogiochi ha raggiunto il suo apice e l'evoluzione tecnologica corre più veloce di Bullseye. Più il mondo va avanti, più io cresco e più io cresco più l'esigenza di tornare indietro cresce dentro di me.

E' il 2018 e io ho 23 anni. Il mio tempo di giocare ai videogiochi è limitatissimo ma la mia passione per il medium continua a crescere.
E' un periodo difficile per la mia vita, mi sono laureato da poco e lavoro in una nuova azienda. Nel mio ufficio si aspettano tanto da me ed io ho voglio dimostrare di essere un programmatore di altissimo livello. Mentre sono in ufficio (oppure in *smartuorki*) ho sempre le cuffie alle orecchie e ciò che più mi aiuta a godermi le giornate è quello di ascoltare delle persone che parlano delle nostre passioni in comune, così da abbassare la pressione che sento sulle mie spalle e lavorare con serenità.

Un giorno come un altro, totalmente per caso, viene scelto da YouTube di riprodurre automaticamente un video di due strani personaggi. Un ragazzo, dalla folta chioma e con una felpa in cui è raffigurato un Gengar, è seduto accanto ad un altro ragazzo alto e di bell'aspetto che però sorride e parla poco (o almeno così mi sembrava al tempo). Deduco che il ragazzo dai capelli lunghi sia il proprietario del canale e la sua parlantina è ipnotica. Il video si chiama "Competitivo Pokémon per NABBI" ed io, incuriosito dal video, decido di continuare la visione però con più attenzione, lasciando il lavoro che stavo facendo e guardando fisicamente il video. Arrivato alla conclusione di quest'ultimo, YouTube decise di consigliarmi la seconda parte della guida e io la guardai.

Quei due ragazzi dovevano avere all'incirca la mia età e parlavano di Pokémon in un modo che io non mi sarei mai aspettato. Dicevano parole strane, spiegavano che un Pokémon possiede delle caratteristiche specifiche e che ogni Pokémon ha le sue. Inizio ad informarmi e scopro che Pokémon, un gioco che ho sempre considerato una piccola macchia sulla mia fedina penale videoludica, in realtà è ciò che ho sempre cercato e ho abbandonato per mancanza di conoscenza: un gioco con una profondità unica, sia a livello di gameplay che a livello narrativo.

Decido di continuare a guardare video di Pokèmon Millennium e il ragazzo dalla felpa viola racconta storie magnificamente assurde su quanto Pokémon possegga un livello di dettaglio ancora non raccontato dal gioco stesso, spiega i legami tra videogiochi che ho sempre considerato slegati, descrive leggende e studi tecnici che sono stati svolti prima di sviluppare un gioco e assegna, nella mia testa, un significato ad ogni singolo elemento videoludico presente in ogni singolo videogioco del brand.

> Inoltre questo ragazzo possiede una stranissima ossessione per i Giganti. Sarà un terrapiattista?

La mia vecchia voglia di acchiapparli tutti, quella che da bambimo mi spingeva a correre dietro a dei mostriciattoli digitali, era tornata più forte che mai e tutto era grazie a quei due ragazzi, che con la loro semplicità e la loro capacità espositiva hanno saputo raccontarmi la loro più grande passione facendo rinascere la mia, dandogli nuova linfa vitale, in un modo totalmente inaspettato, in un momento totalmente casuale dello strano arco narrativo della Terra che coinvolge anche la mia vita.

Grazie Cydonia e Pardo,
spero che un giorno leggerete questo articolo per potervi ringraziare ufficialmente dicendovi che dovete essere orgogliosi del vostro lavoro, perchè grazie a voi sono riuscito a sconfiggere il demone della mancanza di consapevolezza e mi avete donato la capacità di accettare che nella vita c'è sempre bisogno di imparare qualcosa di nuovo e che a volte quel qualcosa può trovarsi anche in ciò che si pensava di conoscere a fondo.

*PS: Il competitivo l'ho già abbandonato. Faccio schifo. Però la passione per Pokémon è ancora intatta!*