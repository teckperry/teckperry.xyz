---
author: "teckperry"
title: "Benvenuto su Teckperry"
date: "2020-10-08"
description: "Listen to my story, this may be our last chance."
slug: "benvenuto-su-teckperry"
tags: [ "blog", "hello-world", "videogames", "teckperry" ]
image: "thumbnail.jpg"
---

Se stai leggendo questo articolo probabilmente è perchè mi hai scoperto per caso nello strano mondo del web. Ti ringrazio per il tempo che mi dedicherai, ti assicuro che non sarà troppo. Se hai voglia posso lasciarti entrare nel **mio mondo**.

## Hello World!
Mi presento, io sono **Luca**, ho **25 anni** e sono un **programmatore**. Da tantissimi anni il mio nome nel mondo del web è **Teckperry**. Il significato di questo nome e la sua storia li ho raccontati diverse volte negli ultimi mesi su [@Twitch](http://www.twitch.tv/teckperry), quindi eviterò di raccontarla nuovamente. Sappi solo che questa avventura è incentrata su uno `gnomo mago` a cui ho dedicato ore e ore del mio tempo ottenendo un’esperienza enorme e facendolo diventare il mio `main` durante un’intera vacanza estiva.

*Peccato che quel nome non fosse davvero mio, anche se per usucapione direi che è passato abbastanza tempo da sentirlo mio a pieno regime.*

Se hai capito il linguaggio e hai intuito di cosa sto parlando, forse sei la persona adatta a rimanere qui. Se sei curioso, continua a leggere. Iniziamo dalla persona, dalla mia storia, e non dal personaggio. 

## Un approccio non convenzionale
Da quando sono bambino ho sempre avuto un’enorme passione per i videogiochi, ma mi approcciai ad essi in modo molto poco pragmatico. 
All'età di tre anni fui in braccio a mio padre o mio fratello, con un oggetto bianco (o ingiallito dalla scarsa qualità dei materiali) attaccato ad un cavo con all'interno una pallina che spesso magicamente scompariva e ricompariva tra le mie biglie. Questo oggetto possedeva solo due tasti e grazie a questi accadeva la magia. Mi ritrovavo a coprire decine di fogli bianchi con dei segmenti neri formando dei poligoni di forme assolutamente insensate che venivano successivamente riempite di colori differenti tramite uno splendido secchiello. Questo fu l'avvento dell'intrattenimento tecnologico nella mia vita. Un mondo videoludico non troppo convenzionale, direi.

## Uno spettatore
A casa di una mia fantastica zia c'era un Nintendo 64 e a casa mia era presente una PlayStation. In entrambi i luoghi io ero sempre il più piccolo, di conseguenza ero colui che al gioco non si avvicinava affatto. Passavo la maggior parte del tempo ad osservare altre persone che giocavano e mi ricordo tutt'ora la sensazione che si provava. Ero stranito dal fatto che nel momento in cui qualcuno schiacciasse un tasto, un'altra persona (chiaramente non vivente, ma non di certo agli occhi di un bambino di 3/4/5 anni) svolgesse dei compiti specifici come camminare orizzontalmente su una strada bidimensionale prendendo a pugni ogni oggetto e/o persona che trovasse sul suo cammino. Ero ammaliato dalla capacità di un macchinario, con dimensioni almeno 5 volte più piccole del nostro computer, di riprodurre questi mondi magici e permettere a noi di interagire con loro.

Così nacque la mia passione per i videogiochi. Un semplice spettatore che si godeva il *suo* spettacolo.

## E' arrivato il mio momento!
Passò qualche anno e finalmente acquisii, con fatica e determinazione, il diritto a poter prendere finalmente quei controller (che erano tutti "joystick" per noi mortali) in mano qualche ora. Tarzan, Abe's Odissey, Metal Slug, Final Fantasy VII, VIII e IX, Dino Crisis, tutti i Crash (anche Crash Bash e se non lo conosci non hai avuto davvero un'infanzia), Lara Croft (pace all'anima del maggiordomo), Fifa 98 (al quale smettevo di giocare dopo 10 minuti un po' perchè non mi è mai piaciuto il calcio, un po' perchè Woo-hoo era tutto ciò che cercassi da quel gioco - i ragazzi della mia età capiranno), GTA 2 (quante risate cinepanettoniche), Tony Hawk's Pro Skater 4, Soul Reaver, Metal Gear Solid. Solo una piccola lista di un'infinità di videogiochi a cui mi sono approcciato.

Non pensiate però che io ci capissi qualcosa e soprattutto non pensiate che io giocassi tutto il giorno. La maggior parte del tempo e dei giochi di cui parlo non li ho portati a termine oppure ho guardato altri giocare e li ho recuperati anni e anni dopo per una pura e semplice voglia di completismo (ho un problema con il lasciare le cose a metà e credo proprio derivi da questo).

Tra un soffio nella memory card e un'alitata su un disco i miei compagni di scuola arrivarono già a parlare di un altro mondo. Un mondo in cui gli angoli erano più smussati e la tavolozza dei colori più ampia. Non capivo di cosa parlassero, in fondo io stavo ancora cercando di capire il senso di catturare delle scimmie con un retino e vivevo nella convinzione un giorno di ricordarmi a memoria il trucco per utilizzare Goku Super Sayan 4 in Final Bout.

## La consapevolezza
Passarono gli anni ma la mia passione non svanì. In casa arrivò, dopo diverso tempo dalla sua uscita, una PlayStation 2 FAT nera. Nonostante mio fratello si fosse leggermente distaccato dalla strada dei videogiochi per lasciare spazio alle nuove leve, l'avvento della next-generation lo fece tornare sui suoi passi e io diventai nuovamente il piccolo di casa. Questa console non era direttamente alla mia portata e le mie personalissime ore di gioco calarono drasticamente. La televisione era una sola e, nella logica dei genitori dell'epoca, se tu guardavi qualcuno giocare era come giocare (mamma, papà, perchè?!). Tornai ad essere uno spettatore (la cui massima aspirazione su una console come quella era ruotare il logo PlayStation sul lettore DVD e capire quale oggetto nuovo di casa nascondere nel cassettino retrostante) e oggi, a distanza di molti anni, posso dire con fermezza che mai scelta più giusta fu fatta, perchè forse questo fu il momento della mia crescita videoludica.

> Provate ora a fermarvi. Pensate. Ognuno di noi ha avuto un momento di crescita videoludica, anche i casual gamer. Un videogioco, un ricordo, un momento. Segnatevelo, un giorno ne parleremo insieme!

Il mio momento di crescita videoludica fu indotto da Final Fantasy X. Ho diversi racconti legati a questo videogioco, alcuni molto privati che tutt'ora suscitano in me momenti di instabilità emotiva, altri di possibile dominio pubblico. Quello che sicuramente posso raccontarvi è questo: mio fratello impazzì per questo gioco, e io insieme a lui. Passammo giornate intere a "giocare insieme" (*Do you know what I mean?!*). Per me era come guardare una serie TV. Anzi, fu la mia primissima serie TV. Continuavo a porre domande o affermazioni assurde, come se quello non fosse un gioco. "Cosa sta succedendo adesso?!", "Come lo sconfiggiamo **?!", "Impossibile. Non può essere vero! Ci ha traditi!". Per lui invece era una sfida. Una difficilissima sfida. Un giorno come un altro, mio fratello prese una decisione che io al tempo non capii. Decise di ricominciare il gioco dopo 150 ore perchè, dopo aver sconfitto un boss molto importante, uscì dall'antro in cui quest'ultimo (*ultima*) era nascosto e perse per sempre la possibilità di ottenere una delle armi finali dei personaggi protagonisti. Essendo mio fratello una persona molto mite, non ho mai conosciuto la sua rabbia. Meno che in quella circostanza.

Affranti e amareggiati, ci toccò ricominciare il gioco, ma dagli errori si impara e quindi mio fratello decise di trovare un modo di affrontare il gioco in maniera *consapevole*. Scoprì su internet che esisteva un sito web, Zell's Fantasy, che riportava una guida pressocchè infinita, su tutte le singole cose da fare per ottenere una *perfect run* su questo gioco (oggi voi avete Sabaku No Maiku. Siete fortunati.).

A quel punto capii: qualcuno mise quell'oggetto in quel luogo. Chi era stato? Perchè lo aveva fatto? Soprattutto, armi finali? Guide per concludere dei videogiochi al 100%? Qualcosa non tornava. Dovevo saperne di più.

## Una maschera di bit
L'evento descritto precedentemente cambiò completamente il mio interesse per i videogiochi. Passai dall'essere un usufruitore del contenuto ad essere un elemento attivo nella fruizione di quest'ultimo.

Nella mia vita non ho mai mostrato un’enorme abilità videoludica a dire il vero, sono sempre stato più un giocatore in grado di immergersi a trecentosessanta gradi nel mondo che gli si parava davanti, sviscerarlo per come questo veniva raccontato (e a volte per come questo *non* era raccontato) più che sfruttare dinamiche di gioco avanzate che mi permettessero di evolvere la mia capacità di gioco ad un livello più elevato.

Quando ho realizzato che il mio modo di giocare era completamente diverso da quello delle persone accanto a me (più passivo che attivo), ho deciso di cercare nel web delle altre personalità in grado di assaporare **quest’arte** alla mia stessa maniera, scoprendo quanto il mondo che avevo costruito nella mia testa fosse in realtà estremamente piccolo, perchè fuori dalla mia stanza era pieno di persone esattamente come me.

Se anche tu, come me, sei cresciuto nell'era digitale di fine anni '90 e primi anni 2000, ricorderai con affetto (spero) quello che sto per raccontarti.
Quando mi accorsi che la mia passione per i videogiochi non riusciva a soffermarsi al mero "guarda quanto è divertente questo gioco", cercai nel web un modo di soddisfare la mia sete di sapere. Fin da piccolo fui appassionato delle tecniche di costruzione di un videogioco e, purtroppo, essendo cresciuto nel bel paese (patria di arti varie ma nessuna di queste legate alla tecnologia al tempo) non avevo minimamente modo di confrontarmi con qualcuno che sapesse colmare la mia mancanza.

Ci fu un giorno, lo ricordo come fosse ieri, che facendo una ricerca sul mitico Tuttogratis (motore di ricerca ante litteram) in merito alla saga di Final Fantasy, scoprii tutta una serie di siti web in cui le persone, sotto categorie e topic specifici, esponevano dei dubbi ed ottenevano delle risposte. Questi siti web facevano parte del magnifico mondo dei **forum**.

Scoprii poi che chiunque poteva creare il proprio forum perchè esistevano piattaforme come ForumCommunity e ForumFree.

Tutti sanno cos'è un forum oggi, ma per me a quei tempi, ragazzo inerme in trappola tra i fili incrociati del *world wide web*, fù come capire di non essere più solo.

Eccomi quindi approdato in luoghi di incontro e dialogo con persone completamente anonime (mascherate spesso da nickname improponibili, diciamocelo) da cui nacquero le mie passioni più importanti. Non ero solo più attratto dai videogiochi, ma dall'industria nella sua interezza: retroscena e racconti degli sviluppatori, software houses che facevano merenda con altre software houses più piccole, le follie di Kojima e Konami, le guerre a colpi di click tra le compagnie più in voga, le pazze pubblicità di Sony sulle sue PlayStation.

## La menzogna
Gli anni delle scuole elementari volarono come precedentemente descritti e, tra una serie di parallelepipedi rossi e una serie blu (molti più rossi purtroppo, dannata Verbatim), arrivai alle scuole medie. Molto stava cambiando in me a livello fisico e mentale, ma la mia passione rimase intatta e non mi vergognavo a raccontarla in giro, nonostante quest'ultima non fosse ben vista dalla maggior parte degli esseri più alti di un Luca e tre quarti. A differenza mia, però, una delle altre persone che cambiò letteralmente la mia vita videoludica, non provava il mio stesso orgoglio nel vantarsi della sua passione.

Era un'estate calda e afosa e io ero un bambino che amava la *tecnologia* (ci torneremo..) e i videogiochi. Un giorno, un ragazzo che abitava vicino a casa mia, prese coraggio e mi mostrò un videogioco a cui stava giocando. Sulla copertina di quest'ultimo erano presenti diversi personaggi con la capacità di attrarmi come solo il Drago Bianco Occhi Blu era stato in grado di fare fino a quel momento. Un'elfa dai capelli blu notte con gli occhi vitrei talmente profondi da riuscire a scrutarti dentro, ed un nano che brandiva il suo fucile come fosse il più pesante dei martelli con uno sguardo spaventosamente pregno di esperienza. Questo ragazzo mi invitò a casa sua e mi chiese se volevo dare uno sguardo a questo videogioco. Io accettai senza nessun tipo di esitazione. Corremmo a casa sua e lui accese il suo computer. Si affrettò ad aprire il gioco e, dopo aver selezionato il suo personaggio, mi si parò davanti uno spettacolo mozzafiato. Il gioco in quel momento mostrava la capitale della razza nanica. Un luogo che è impossibile descrivere con semplici aggettivi. Fu, per i miei occhi da bambino, una magnificenza tale da non avere tempo di guardare altro. Dovevo correre a casa, dovevo dirlo a mio fratello. Dovevo dirglielo per poterlo guardare giocare, per potermi godere una nuova fantastica storia.

Dissi a questo ragazzo che dovevo andar via, e lui mi accompagnò alla porta. Io ero fiero della mia scoperta, ero felice, ma lui mi fermò. Io non capii, ero euforico, dovevo correre. Lui mi interruppe e mi disse una cosa che penso non scorderò mai. Quel giorno, quel ragazzo, mi disse: "Non dire a nessuno che gioco ai videogiochi. Non dire a nessuno di World of Warcraft".

Come non dirlo a nessuno? Come potevo mantenere un segreto di tale portata? Quel gioco, anche se solo con uno sguardo, aveva segnato la mia intera esistenza. Dovevo inventare una scusa e avrei dovuto fare una cosa che non avevo mai fatto fino a quel giorno e che ancora oggi mi tormenta: mentire a mio fratello sulla nostra passione in comune, portare la falsità nel nostro sogno.

Ebbene sappi, caro amico mio, se mai leggerai questo articolo, che non l'ho mai detto a nessuno. Ma non per scelta. Semplicemente, nessuno lo ha mai chiesto.

## La nostra prima avventura

Tornai a casa e corsi a raccontare a mio fratello il gioco che avevo appena scoperto. Stranamente, lui non mi pose domande e si catapultò a fare una ricerca per capire di quale gioco io stessi parlando. Alla vista delle prime immagini anche lui rimase folgorato. Era tutto ciò che rappresentava la nostra passione più forte, quella dei mondi fantasy, tutto racchiuso in un unico videogioco. 

Prendemmo subito la decisione di intraprendere quest'avventura e cercando informazioni online scoprimmo qualcosa che il mio amico si era dimenticato di accennare: questo gioco permetteva alle persone di giocare insieme, anche a distanza. Era un genere particolare, si chiamava *Massive Multiplayer Online Role Playing Game* e fu la prima volta che sentimmo anche solo minimamente parlare di qualcosa di simile. Scoprimmo anche che era possibile comprare il gioco ma che per giocare era necessario pagare 13€ al mese, tutti i mesi, per singolo account. Impossibile, un gioco che si paga mensilmente? E' legale? Si, ve lo assicuro. E' legale, ed è anche nel diritto di un'azienda proporre una strategia di vendita del prodotto ad abbonamento. 

Sembrava che il nostro sogno si stesse per infrangere quando decisi di fare una ricerca all'interno dei forum che visitavo in quel periodo. Li scoprii ciò che era stato sempre sotto il mio naso fino a quel momento: uno di quei forum aveva una sezione dedicata a World of Warcraft ed uno dei topic titolava, cito testualmente "RoC: come giocare a WoW". Questo articolo raccontava tutti i procedimenti che era necessario fare per poter giocare a questo gioco senza necessità di abbonarsi ai server ufficiali. Al tempo non capimmo quanto questa azione si trovasse nel fantastico mondo del "mercato grigio", non avevamo idea del fatto che vivere un'esperienza di questo tipo potesse essere considerato illegale, quindi ci fiondammo ad accedere a questo server (RoC per l'appunto) e lì iniziò la nostra avventura. Fu ufficialmente la nostra prima avventura insieme.

### Girovagando per il mondo
Quei primi giorni furono pazzeschi. Io, un nano guerriero con una grandissima voglia di distruggere il pianeta e lui uno gnomo mago, alto poco meno di me ma con una *cazzimma* ancor più grande.

Armati di cordeless in stanze differenti e con una forte paralisi al collo (*il cordeless non aveva il vivavoce, breve storia triste*) cominciammo a sconfiggere tutti i nemici che ci si paravano davanti. Il gioco era completamente in inglese e nessuno dei due si sognava di leggere i testi delle missioni così profondi e lunghi da richiedere un Google Translate migliore di quello che possediamo in questo momento. Tra i brividi di un colpo di ascia e di una palla infuocata non ci eravamo accorti che tutte le nostre fatiche diventavano sempre più inutili perchè, essendo un RPG, continuando a sconfiggere nemici di un livello troppo basso rispetto al nostro l'esperienza andava sempre a diminuire a tal punto da annullarsi. Quando ci accorgemmo della situazione, fummo presi da un momento di euforia nel sentirci già i padroni della nostra valle. Decidemmo quindi, di incamminarci tra le montagne innevate di Dun Morogh, alla scoperta di un mondo infinito.

Passavano le ore ma il nostro primo viaggio non sembrava volerci portare al salvataggio di una principessa dalle grinfie di un drago cattivo. Eravamo straniti. Era impossibile che il gioco fosse finito li. In fondo tutte le immagini che avevamo visto online rappresentavano luoghi ben diversi da quello in cui eravamo ora, ma soprattutto, dove erano le persone?

Il nostro cammino ci condusse davanti ad un tunnel scavato in una montagna. Sicuramente era stato costruito dai nani, per le sue fattezze, e questo tunnel conduceva alle porte di un nuovo regno, Searing Gorge, un luogo tetro e oscuro. Subito capimmo che era proprio il posto che stavamo cercando di raggiungere, un luogo dove metterci alla prova. Proseguimmo, seguendo il sentiero, con la voglia di raggiungere orizzonti mai raggiunti prima ma con una profonda paura nel cuore per il luogo terribile che stavamo osservando. Fu qui che capimmo che il potere che pensavamo di aver raggiunto non era nient'altro che un misero granello di sabbia nell'enorme deserto di pericoli che ci attendevano nel nostro viaggio. Ogni qual volta provassimo a proseguire sulla strada, un nuovo nemico identificato da un teschio ci inseguiva e ci costringeva a tornare a testa bassa dagli spiriti curatori del cimitero.

Come era possibile affrontare un viaggio di questo tipo? Dopo pochissime ore dall'inizio del gioco, la frustrazione Warcraftiana prese il sopravvento. Ci serviva una mano. Ci serviva un aiuto.

### I cavalieri e i loro destrieri

Due veri eroi non potevano farsi prendere dallo sconforto ed arrivammo alla conclusione che forse da soli non ce l'avremmo fatta. Se esistevano dei nemici di questo tipo era possibile anche trovare degli altri eroi, molto più forti di noi, in grado di sconfiggerli. Lasciammo messaggi in tutte le bacheche disponibili nel gioco, sperando che qualche anima pia fosse in grado di venire a salvarci (capendo a quel punto che forse le principesse in attesa di un principe che uccidesse il drago eravamo proprio noi). Dopo un'assidua ricerca, dopo aver perso le ultime speranze rimaste di poter proseguire nella nostra avventura, qualcuno ci rispose e ci diede speranza di cui avevamo bisogno con una semplice frase: "Tranquilli, arriviamo noi". 






Camminando, una sera, ci si parò davanti un enorme buco nella montagna (*senza Smaug questa volta*), con all'esterno una cinta muraria formata da due navate laterali e una serie di archi aperti con delle luci infuocate talmente forti da esser riflesse sulla neve sottostante e quasi abbagliarci. Entrati dentro questa città apparvero davanti ai nostri occhi le stesse imponenti immagini che vidi a casa del mio amico e, quel luogo, divenne uno dei miei viaggi videoludici preferiti: Ironforge, la capitale della razza nanica e di quella gnomica. Esplorando in lungo e in largo la capitale


Arrivato nella scelta delle scuole superiori decisi di intraprendere una carriera tecnica nell’ambito informatico con la speranza, un giorno, di arrivare ad avere abbastanza conoscenze da lanciarmi nel mercato videoludico come sviluppatore. Ebbene, conclusa la carriera scolastica scoprii che in realtà il massimo a cui ero riuscito ad arrivare era la costruizione di fantastici siti web. Per carità, non è poco, è un lavoro onesto, però le mie aspettative erano tutt’altre.

Decisi quindi di intraprendere la carriera universitaria sempre nello stesso ambito, arrivando a laurearmi a dispetto di tutti quelli che non avrebbero scommesso un singolo scellino sul mio lavoro (e vi assicuro che erano tanti). La carriera accademica intrapresa doveva aiutarmi, nella mia visione, ad entrare per via direttissima in una di quelle fantomatiche software houses che tanto amavo, come Blizzard ad esempio *(gnomo mago, main... dai che hai capito)*. 

Col tempo però ho cambiato idea. Nonostante le mie conoscenze mi permettessero a quel punto di lanciarmi nell’approfondimento dell’ambito del *game developing*, mi resi conto che non era realmente ciò che mi interessava nei videogiochi. Ciò che più apprezzo è in realtà **il vivere l’esperienza videoludica**. L’aspetto mentale, quello cognitivo, quello emozionale. Insomma, l’aspetto umano.

Durante questo lungo periodo di studi ho iniziato a coltivare la passione per la **divulgazione**. Questa, in qualsiasi ambito venisse fatta, mi attraeva tantissimo. Scientifica, storica, esperienziale, videoludica. Scoprii nel tempo tantissimi canali YouTube (e nell’ultimo anno Twitch) che si occupavano di questo e che sono stati in grado di incrementare tantissimo la voglia di esprimere la passione che ci accomuna.

Per onestà intellettuale, e per informarvi nel caso in cui non li conosceste, è importante che io citi questi canali in una piccola lista in ordine sparso:

- Everyeye, *padri della mia cultura videoludica e della mia passione per la divulgazione ed esempi concreti di* *"ciò che voglio essere da grande"* *(passatemi il termine suvvia...)*
- Sabaku no Maiku
- PlayerInside
- Parliamo di Videogiochi
- Quei due sul Server
- Cydonia e Chiara
- Francesco Pardini
- Falconero
- Dadobax

Superata una prima fase di riconoscimento di quelle che erano le mie reali passioni, decisi di costruirmi un’identità digitale durante la quarantena, che non ha bisogno di delucidazione in merito al periodo storico.

Forse un po’ per noia, forse un po’ per facilità, creai il mio omonimo canale Twitch. Da quel momento è partito tutto.

Benvenuti su Teckperry ragazzi, benvenuti nel mio mondo.

Vi aspetto su Instagram, Youtube, Twitch, Spotify (in futuro) e su questo blog.
