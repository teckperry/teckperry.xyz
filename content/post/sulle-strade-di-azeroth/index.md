---
author: "teckperry"
title: "Sulle strade di Azeroth"
date: "2020-10-08"
description: "Il mio primo approccio a World of Warcraft"
slug: "sulle-strade-di-azeroth"
tags: [ "blog", "world-of-warcraft", "videogames", "teckperry" ]
image: "thumbnail.jpg"
---

> Questo articolo rappresenta un inserto dedicato a World of Warcraft del mio primissimo articolo di benvenuto. Se hai voglia di scoprire come questo gioco è entrato a far parte della mia vita e in che momento della mia evoluzione videoludica lo puoi trovare, rendendo così l'esperienza di lettura più completa, puoi collegarti qui *Benvenuti su Teckperry*

Tornai a casa e corsi a raccontare a mio fratello il gioco che avevo appena scoperto. Stranamente, lui non mi pose domande e si catapultò a fare una ricerca per capire di quale gioco io stessi parlando. Alla vista delle prime immagini anche lui rimase folgorato. Era tutto ciò che rappresentava la nostra passione più forte, quella dei mondi fantasy, racchiuso in un unico videogioco. 

Prendemmo subito la decisione di intraprendere quest'avventura e cercando informazioni online scoprimmo qualcosa che il mio amico si era dimenticato di accennare: questo gioco permetteva alle persone di giocare insieme, anche a distanza. Era un genere particolare, si chiamava *Massive Multiplayer Online Role Playing Game* e fu la prima volta che sentimmo anche solo minimamente parlare di qualcosa di simile. Scoprimmo anche che era possibile comprare il gioco ma che per giocare era necessario pagare 13€ al mese, tutti i mesi, per singolo account. Impossibile, un gioco che si paga mensilmente? E' legale? Si, ve lo assicuro. E' legale, ed è anche nel diritto di ogni azienda proporre una strategia di vendita del proprio prodotto ad abbonamento. 

Sembrava che il nostro sogno si stesse per infrangere quando decisi di fare una ricerca all'interno dei forum che visitavo in quel periodo. Scoprii ciò che era stato sempre sotto il mio naso fino a quel momento: uno di quei forum aveva una sezione dedicata a World of Warcraft ed uno dei topic titolava, cito testualmente "RoC: come giocare a WoW". Questo articolo raccontava tutti i procedimenti che era necessario fare per poter giocare a questo gioco senza necessità di abbonarsi ai server ufficiali. Al tempo non capimmo quanto questa azione si trovasse nel fantastico mondo del "mercato grigio", non avevamo idea del fatto che vivere un'esperienza di questo tipo potesse essere considerato illegale, quindi ci fiondammo ad accedere a questo server (Reign of Chaos per l'appunto) e lì iniziò la nostra avventura. Fu ufficialmente la nostra prima avventura insieme.

## Girovagando per il mondo
Quei primi giorni furono pazzeschi. Io, un nano guerriero con una grandissima voglia di distruggere il pianeta e lui uno gnomo mago, alto poco meno di me ma con una *cazzimma* ancor più grande.

Armati di cordeless in stanze differenti e con una forte paralisi al collo (*il cordeless non aveva il vivavoce, breve storia triste*) cominciammo a sconfiggere tutti i nemici che ci si paravano davanti. Il gioco era completamente in inglese e nessuno dei due si sognava di leggere i testi delle missioni così profondi e lunghi da richiedere un Google Translate migliore di quello che possediamo in questo momento. Tra i brividi di un colpo di ascia e di una palla infuocata non ci eravamo accorti che tutte le nostre fatiche diventavano sempre più inutili perchè, essendo un RPG, continuando a sconfiggere nemici di un livello troppo basso rispetto al nostro l'esperienza andava sempre a diminuire a tal punto da annullarsi. Quando ci accorgemmo della situazione, fummo presi da un momento di euforia nel sentirci già i padroni della nostra valle. Decidemmo quindi, di incamminarci tra le montagne innevate di Dun Morogh, alla scoperta di un mondo infinito.

Passavano le ore ma il nostro primo viaggio non sembrava volerci portare al salvataggio di una principessa dalle grinfie di un drago cattivo. Eravamo straniti. Era impossibile che il gioco fosse finito li. In fondo tutte le immagini che avevamo visto online rappresentavano luoghi ben diversi da quello in cui eravamo ora, ma soprattutto, dove erano le persone?

Il nostro cammino ci condusse davanti ad un tunnel scavato in una montagna. Sicuramente era stato costruito dai nani, per le sue fattezze, e questo tunnel conduceva alle porte di un nuovo regno, Searing Gorge, un luogo tetro e oscuro. Subito capimmo che era proprio il posto che stavamo cercando di raggiungere, un luogo dove metterci alla prova. Proseguimmo, seguendo il sentiero, con la voglia di scovare orizzonti mai raggiunti prima ma con una profonda paura nel cuore per il luogo terribile che stavamo osservando. Fu qui che capimmo che il potere che pensavamo di aver ottenuto non era nient'altro che un misero granello di sabbia nell'enorme deserto di pericoli che ci attendevano nel nostro viaggio. Ogni qual volta provassimo a proseguire sulla strada, un nuovo nemico identificato da un teschio ci inseguiva e ci costringeva a tornare a testa bassa dagli spiriti curatori del cimitero.

Come era possibile affrontare un viaggio di questo tipo? Dopo pochissime ore dall'inizio del gioco, la frustrazione Warcraftiana prese il sopravvento. Ci serviva una mano. Ci serviva un aiuto.

### I cavalieri e i loro destrieri

Due veri eroi non potevano farsi prendere dallo sconforto, ma arrivammo comunque alla conclusione che forse da soli non ce l'avremmo fatta. Se dei nemici di questo tipo potevano esistere, allora era possibile anche trovare degli altri eroi, molto più forti di noi, in grado di sconfiggerli. Lasciammo messaggi in tutte le bacheche disponibili nel gioco, sperando che qualche anima pia fosse in grado di venire a salvarci (*capendo a quel punto che forse le principesse in attesa di un principe che uccidesse il drago eravamo proprio noi*). Dopo un'assidua ricerca, dopo aver perso le ultime speranze rimaste di poter proseguire nella nostra avventura, qualcuno ci rispose e ci diede la speranza di cui avevamo bisogno con una semplice frase: "Tranquilli, arriviamo noi". 

Le loro parole ci rincuorarono e dopo qualche minuto la loro visione, verso nord, ci riempì i cuori di gioia. Erano due cavalieri, sulla sella dei loro destrieri. Due umani, sembravano, con i loro cavalli provvisti di armatura.
Sbracciando, cercammo di farci riconoscere e al loro arrivo urlammo di felicità. Gli raccontammo del nostro viaggio, del fatto che i nemici delle nostre vallate non ci permettevano più di aumentarei il nostro potere e, forti di questo fatto, decisimo di partire verso nuove mete. Ci dissero che la strada che avevamo deciso di intraprendere era troppo difficoltosa per noi, ma loro erano senza dubbio due esseri pregni di esperienza. Scesero dal loro cavallo e, sguainando le loro spade, fecero piazza pulita in pochi secondi dei nemici che fino a quel momento ci tenevano sotto una stretta morsa. Fieri del loro lavoro, ci accompagnarono verso la nostra terra natia, luogo nel quale avremmo potuto continuare la nostra avventura.

### L'Alleanza e l'Orda

Camminando con la nostra scorta armata a mò di corazza ci si parò davanti un gigantesco buco nella montagna (*senza Smaug questa volta*), con all'esterno una cinta muraria formata da due navate laterali e una serie di archi aperti dall'interno dei quali apparivano delle luci infuocate talmente forti da esser riflesse sulla neve sottostante e quasi abbagliarci. Entrati dentro questa città apparvero davanti ai nostri occhi le stesse imponenti immagini che vidi a casa del mio amico e, quel luogo, divenne una delle città videoludiche che ad oggi preferisco: **Ironforge**, la capitale della razza nanica e di quella gnomica. Dopo un brevissimo giro turistico tra fornaci naniche, laboratori scientifici degli gnomi, sale del trono e leggende su luoghi nascosti innondati dalla lava sotto di queste, ci trovammo nei sotterranei in quella che sembrava una ferrovia.

La lunga attesa (*anche nei videogiochi, è incredibile...*) sembrava confermare la nostra teoria, ma ci permise comunque di scambiare due chiacchiere con i nostri salvatori. Ci dissero che il nostro viaggio sarebbe stato estremamente lungo e di impossibile risoluzione. Dalle loro parole capimmo di essere parte di una congrega molto potente chiamata Alleanza, ovvero l'unione politica tra razze molto differenti tra loro. All'interno dell'Alleanza erano presenti gli umani, i nani, gli gnomi e gli elfi della notte. Il nostro scopo in queste terre era quello di difenderci dall'invasione distruttiva dei nostri nemici giurati, l'Orda, a sua volta formata dalla feccia più indescrivibile, guerrieri senza capacità intellettive con il solo obiettivo di distruggere il nostro pianeta: orchi, troll, tauren e non morti. Il tempo però ci portò a cambiare idea sull'Orda, che diventò la nostra nuova casa, ma questa è un'altra storia. 

Le parole dei due cavalieri ci misero un po' di ansia, ma l'assurda descrizione dei nostri nemici scatenò in noi un'enorme voglia di lottare. I due cavalieri ci dissero che in questo mondo combattere da soli porterebbe ad una totale disfatta e ci raccontarono qualcosa in più sul loro passato. Facevano parte di una compagnia di eroi chiamata "Gilda", ovvero un insieme di persone, tutte facenti parte della stessa fazione, che si uniscono per la lotta alla fazione opposta in modo da coordinarsi e combattere insieme. Ci dichiararono meritevoli, per il coraggio dimostrato in precedenza, di entrare a far parte della loro gilda, proponendoci un contratto che firmammo istantaneamente. L'accoglienza, fu meravigliosa.

Quella che sembrava una ferrovia era esattamente ciò che appariva. Dopo pochi secondi dal nostro arrivo, senza timbrare un biglietto elettronico ne guardare gli orari su applicazioni improbabili per smartphone, arrivò una carrozza sulla quale salirono i nostri nuovi compagni di gilda. Presi dall'euforia di un elemento scenico così vicino alla contemporaneità, li seguimmo verso una nuova città: Stormwind, la capitale umana, nonchè verso un mondo a noi sconosciuto. Un mondo formato da magia bianca e oscura, elementi della natura, bestie mitologiche, elfi, orchi, troll e tantissime altre avventure da affrontare, insieme alla nostra nuova compagnia formata da amici e, oggi, fratelli.

##
Ogni due anni il gioco veniva aggiornato 

Un'avventura, per me, durata quasi **dieci** anni e che tutt'ora, ad ogni nuova espansione, continua per qualche mese. (*abbandonammo poi l'Alleanza dopo pochi giorni per unirci all'Orda, scusate.*).